Pidimme miniprojektin ensimmäisen retrospektiivin ”Glad, sad, mad” -tekniikalla. Vetäjänä toimi miniprojektien ohjaaja. Ennen aloittamista ohjaaja kertasi, miten ”Glad, sad, mad” toimii. Tekniikan ideahan on, että projektitiimin jäsenet kirjaavat esimerkiksi post-it -lapuille mietteitään sprintin kulusta kolmen otsikon ”glad”, ”sad” ja ”mad” alle. Kun mietteet on kirjattu, ne käydään yhdessä läpi ja pyritään löytämään ratkaisuja kehitystä vaativiin kohteisiin. Hyvin olevat asiat on myös tärkeä käydä läpi, sillä niistäkin voidaan oppia, millaista toimintaa kannattaa jatkossakin ylläpitää.

Retrospektiivi toteutettiin Flinga-sovelluksessa. Tämä toimi mielestäni erittäin hyvin, sillä se mahdollisti mietteiden kirjaamisen anonyymisti. Näin vasta tutustuneiden ihmisten kesken uskallettiin ilmaista myös kehityskohtia kaipaavia asioita. ”Glad” -kohteita tuli (luonnollisesti) eniten. Näiden sanoittaminen ja läpikäynti oli mielestäni erittäin hyvä asia tiimin yhteishengen ja ”hyvän fiiliksen” luomisen kannalta. Tuli tunne, että olemme onnistuneet tiiminä ja oli kiva kuulla, että muutkin olivat samaa mieltä. ”Sad” -kohtiakin onneksi tuli ja ne olivat erittäin kehityskelpoisia ajatuksia. Olemme ottaneet kaikki nämä asiat kehityskohteiksi kuluvan sprintin aikana ja soveltaneet ohjaajan kanssa pohdittuja ratkaisuja niihin. ”Mad” -kohdassa harmistusta herätti lähinnä vain vallitseva etätyötilanne. Tämäkin oli mielestäni hyvä sanoittaa ja oli mukava nähdä, että muillakin oli sama fiilis ja oltiin ”samassa tilanteessa”. Kokonaisuutena ”Glad, sad, mad” -tekniikan käyttö toimi siis erittäin hyvin tiimissämme ja saimme siitä konkreettista hyötyä kuluvalle sprintille.
